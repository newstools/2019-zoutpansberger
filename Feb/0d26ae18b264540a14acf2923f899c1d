In hierdie week se slangkolom kyk die Zoutpansberger na die Gewone Eiervreter (Dasypeltis scabra) wat dikwels met ‘n Nagadder verwar word. Die Eiervreter is redelik algemeen en word baie in duiwe-, voël- en hoenderhokke aangetref. So nou en dan beland hulle ook in ‘n huis. “Alhoewel die slang baie verwar word met die Nagadder, as gevolg van die kleur en merke wat soortgelyk is, is hierdie slang heeltemal onskadelik,” het slangkenner Jan “Slang” van Rooyen gesê. Van Rooyen het verduidelik dat, aangesien die slang eiers eet, hy geen rede het om tande te hê nie. “Die eier word gesluk en dan in die nek gebreek, die vloeistof word dan gesluk en die doppe word uitgespoeg,” het Van Rooyen gesê. Alhoewel hierdie slang glad nie gevaarlik is of tande het nie, het hy ‘n baie indrukwekkende waarskuwing, wat enige dier of mens die skrik op die lyf kan jaag. “Wanneer hierdie slang bedreig voel, sal hy sy lyf opblaas en die growwe skubbe (gekielde skubbe) teen mekaar skuur om ‘n sisgeluid te maak en ook woes met ‘n oop bek, wat ook swart is binne, na die gevaar te pik. Die slang sal egter nooit byt nie, aangesien dit sal verklap dat hy geen tande het nie. Die mimiek van hierdie slang is dieselfde as dié van die Saw Scale Viper, wat op sy beurt ‘n baie aggressiewe en giftige slang is,” het Van Rooyen gesê. In teenstelling met die Eiervreter het die Nagadder gladde skubbe en ‘n baie meer prominente V-vorm op die kop. Die Nagadder se kop is ook baie meer prominent (groter) teenoor sy nek as dié van die Eiervreter, wat se kop en nek feitlik ewe groot is. Van Rooyen het inwoners versoek om die slang eerder in vrede te los wanneer hy teëgekom word. “Moet asseblief nie sommer slange voor die voet doodmaak nie. Skakel ‘n slangvanger as daar ‘n probleem slang is, sodat die slang gevang en vir die nageslag bewaar kan word” het Van Rooyen gesê. In dié verband het hy inwoners uitgenooi om vir Frikkie Venter te skakel by tel. 082 058 7601. Alhoewel Van Rooyen einde verlede jaar na Kwazulu-Natal verhuis het, het hy steeds inwoners met navrae oor slange uitgenooi om hom te skakel by tel. 081 217 9213. 