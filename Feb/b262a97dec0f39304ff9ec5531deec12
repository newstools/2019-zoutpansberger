In hierdie week se uitgawe van die Zoutpansberger kyk ons bietjie na die skaars Swartvylslang, of Mehelya nyassae, soos die slim mense dit noem. Hierdie skaars nagslang maak van tyd tot tyd sy opwagting in mense se tuine, waar hy onder verrottende plantegroei, gate, onder klippe en selfs verlate termiethope opduik. Hy is onskadelik vir die mens en groei tot ongeveer 50cm (maar kan tot 65cm lank word). Die slangetjie leef hoofsaaklik van grondakkedisse en veral skinke en paddas sal ook gevang word. “Hierdie slangetjie het ‘n driehoekige, growwe lyf, al het hy gladde skubbe, en ‘n breë plat kop. Alhoewel hierdie slang glad nie aggressief is nie, skei hy ‘n baie onaangename vloeistof af wat nie baie lekker ruik nie en wat ‘n brand of prikkel gevoel kan veroorsaak. Die vloeistof is baie klewerig en kan nie maklik afgewas word nie,” het bekende slangkenner en -vanger Jan “Slang” van Rooyen gesê. Volgens Jan is die Swartvylslang baie skaars in die Soutpansberg-gebied. “Daarom moet dit eerder met rus gelaat word, ook omdat dit heeltemal onskadelik is,” het Jan gesê. Hierdie tyd van die jaar is slange egter ietwat bedrywig. In dié verband het Jan die hoop uitgespreek dat sy gereelde artikels in die koerant oor die streek se slange darem ‘n paar mense se siening oor die reptiele positief verander. “As 'n slang egter pla, kry iemand om hom te kom verwyder eerder as om hom dood te maak,” het Jan gesê. Vir meer inligting aangaande hierdie slang en ander het Jan inwoners uitgenooi om hom te skakel by tel. 081 217 9213. Vir die verwydering van enige ongewenste slang kan Frikkie Venter geskakel word by tel. 082 058 7601. “Ek vra dat die publiek sal kennis neem daarvan dat die werk wat die slangvangers doen nie net gevaarlik is nie, maar ook tyd vat en geld kos (brandstof). Daarom doen ek ‘n beroep op inwoners om ten minste vir die persoon wat uitkom om ‘n slang by jou te vang en weer veilig in die natuur te plaas ‘n donasie te gee,” het Jan gesê.