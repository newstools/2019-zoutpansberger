Op Woensdag, 4 Desember, is die bejaardes van Ons Tuiste weer lekker bederf met hul jaarlikse Kersete. Tydens die feestelike ete het die bestuurder van Ons Tuiste, me. Kittie de Bruin, gebruik gemaak van die geleentheid om die borge wat die Kersete moontlik gemaak het, sowel as ander instansies en individue wat deur die jaar hul harte, hande, tyd en beursies aan Ons Tuiste oopgemaak het, te bedank. Die borge wat die Kersete moontlik gemaak het, is Retief Redelinghuis, Danelle Fourie, Mari van Wyk, Christelle Leonard, Eldine Peli, Marie du Toit, Elise Adendorff, Dot van der Westhuizen, Elegant Fuel, Donsie en Jacobie van Wyk, Alida Jongbloed, Anna Lordan en Nico en Rennie Lotter. “Dankie aan drs. Stroebel, Venter, Malan, Badenhorst, Gaigher en De Wet vir julle onbaatsugtige diens gelewer aan Ons Tuiste se bejaardes. Dankie aan al die kerke en vrywilligers vir al die besoeke en omgee. Dankie aan al die besighede, boere en individue van die Soutpansberg-gemeenskap vir al die ruim skenkings (brandstof vir voertuie, diesel vir die kragopwekker, gas vir die gasstoof, water, groente, vrugte, kruideniersware, linne, doeke vir verswakte bejaardes, en nog vele meer) die afgelope jaar,” het De Bruin gesê. Sy het ook elke personeellid bedank vir hulle omgee en toewyding en die Zoutpansberger vir die plaas van die tehuis se berigte. Ons Tuiste wens almal ‘n voorspoedige 2020 toe!” het De Bruin gesê.