CP van Wyk, professionele fietsryer van Team Insect Science, het verlede week besoek afgelê by Laerskool Levubu. Hy het onder meer die skool se fietsryertjies getrakteer met ‘n afrigtingsessie. Volgens die skool se waarnemende hoof, mev. Schalcha Erasmus, was CP se passie vir fietsry aansteeklik en waardeer hulle sy ywer om fietsry in sy tuisgemeenskap te bevorder. “CP het heerlik saam met ons span deur Levubu se boorde gery. CP het aan elke ryertjie ‘n ‘Sterkte met die Fietsry’ boodskapkaartjie oorhandig om hul te motiveer met hul heel eerste fietsryseisoen,” het sy gesê. Laerskool Levubu gaan hierdie jaar vir die eerste keer deelneem aan die Spur Skole Bergfietsreeks. Die skool het CP bedank vir die moeite wat hy met die jong fietsryers gedoen het. “Ons bedank ook graag Shaunn en Lizelle Venter vir hulle afrigting en reëlings van borge vir die fietsryspan,” het die skool laat weet.