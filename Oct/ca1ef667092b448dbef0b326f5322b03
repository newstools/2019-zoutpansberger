‘n Man van Louis Trichardt, die 29-jarige Donovin van Zyl, het Vrydag, 4 Oktober, weer in die hof hier verskyn op aanklagte van onder meer diefstal, diefstal onder valse voorwendsels en aanranding. Van Zyl, wat vir ‘n geruime tyd al in aanhouding is, se saak is uitgestel na 21 Oktober vir verhoor. Sy saak hou onder meer verband met ‘n voorval in April vanjaar waar hy toerusting by die plaaslike tak van Coastal Hire sou gehuur het en na bewering toe gaan verkoop het. Kort na Van Zyl se verskyning het gerugte die ronde begin doen dat hy sy eie lewe sou geneem het. Talle inwoners het navrae hieroor aan die koerant gerig. Die gerug het selfs mense by die hof verwar. Die Zoutpansberger kon egter vasstel dat Van Zyl steeds veilig (en lewendig) agter tralies is by die Departement van Korrektiewe Dienste se sentrum in Andersonstraat. Deur wie en om watter rede hierdie kwaadwillige gerug versprei is, is steeds onduidelik. Intussen het die hof bevestig dat Van Zyl in aanhouding sal bly tot sy volgende verskyning weens sy swak rekord ten opsigte van wetsgehoorsaamheid.