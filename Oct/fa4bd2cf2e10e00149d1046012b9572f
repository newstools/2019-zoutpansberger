Die 28-jarige Donovin van Zyl is Maandag in die Distrikshof op Louis Trichardt skuldig bevind op drie klagte van diefstal. Die sake teen Van Zyl hou onder meer verband met ‘n voorval in April vanjaar waar hy toerusting by die plaaslike tak van Coastal Hire sou gehuur het en nie terug gegee het nie. Van Zyl is na sy skuldigbevinding tot 12 maande gevangenisstraf gevonnis, wat in geheel opgeskort is vir vyf jaar, op voorwaarde dat hy hom in hierdie tydperk nie skuldig maak aan diefstal of opsetlike saakbeskadiging nie. Daarbenewens moes hy voor middernag Dinsdagaand ‘n voorlopige bedrag van R4 000 aan Coastal Hire terugbetaal, met ‘n uitstaande bedrag van R25 700 wat voor 30 April 2020 aan die maatskappy betaal moet word. Van Zyl is ook gelas om ‘n plaaslike petroljoggie te vergoed vir die R137,65 se petrol wat hy by hom gesteel het. Sou Van Zyl enige van die voorwaardes van sy opgeskorte vonnis verbreek, sal hy sy 12 maande vonnis moet begin uitdien. Intussen is die R5 000 borg in sy saak aan sy familie terug betaal.