Die Louis Trichardt Rugbyklub se eerste- en tweedespan het Saterdag, 13 Julie, hulle laaste groepwedstryd van die Limpopo senior rugbyliga op hul tuisveld gespeel en met nog oorwinnings weggestap. Daar was geen keer aan Louis Trichardt se tweedes nie. Hulle het Potgietersrus se tweedes behoorlik vermorsel met ‘n telling van 73-0. Louis Trichardt se tweedes het bo-aan die provinsiale punteleer geëindig ná afloop van die ronde groepwedstryde deur ses van hulle sewe wedstryd te wen. Letaba lê tweede, Noordelikes derde met Potgietersrus en Naboomspruit se tweedes onderskeidelik in die vierde en vyfde plekke. Louis Trichardt se eerstespan spog ook met nog ‘n wen op hul kerfstok teen Potties se eerstes Saterdag, alhoewel minder gemaklik met ‘n telling van 33-31. Die eerstes het ook bo-aan die provinsiale punteleer geëindig ná afloop van die groepwedstryd deur ses van hul agt wedstryde te wen. Noordelikes is tweede in die liga vir eerstespanne, met Potgietersrus in die derde plek. Letaba en Naboomspruit is onderskeidelik vierde en vyfde. Louis Trichardt se eerstes en tweedes sal nou ‘n kort blaaskans neem ter voorbereiding van die semi-finale ronde van die senior liga wat op 17 Augustus beslis sal word. Louis Trichardt se derdespan, oftewel die Univen-span, het Saterdag net ‘n “vriendskaplike” wedstryd gespeel, nadat Potties nie ‘n span bymekaar kon kry nie en punte gestuur het. Twee spanne is opgemaak uit die beskikbare spelers met van die Univen spelers wat vir Potties uitgedraf het. Die Univen-span wen 37-10 ‘n ‘n verkorte wedstryd. Alhoewel die dorp se eerste- en tweedespan klaar is met hul groepwedstryde, lê daar nog een wedstryd vir die Univen-span voor. Dit is op 17 Julie wanneer hulle teen die Universiteit van Limpopo te staan kom op hul opponente se tuisveld. Tans beklee die Univen-span ‘n derde plek op die provinsiale punteleer, met Kruinies eerste en Noordelikes tweede. Potgietersrus en die Universiteit van Limpopo is onderskeidelik vierde en vyfde. 