Inwoners van die Soutpansberg het die afgelope week met groot hartseer kennis geneem van die skielike dood van die welbekende voormalige tesourier en stadsklerk van die destydse Messina Munisipaliteit, mnr. Johan Kok (73). Johan is verlede Vrydag, 26 Julie, in ‘n motorongeluk dood op pad na sy plaas op die Musina/Campbell-pad. Hy het deur die jare diep spore in die Musina-gemeenskap getrap op alle vlakke van die samelewing, van skool tot kerk. Hy het uit munisipale diens getree in Maart 1995 na 23 jaar se diens. “Mnr. Kok sal onthou word vir sy harde werk. Hy was een van die mense wat die fondasie gelê het waarop die huidige Musina Munisipaliteit funksioneer,” het Musina burgemeester rdl. Mihloti Muhlope in ‘n verklaring gesê. Sy het haar medelye uitgespreek teenoor Johan se familie en almal wat saam met hom gewerk het. ‘n Roudiens vir wyle Johan vind Donderdag, 1 Augustus, om 11:00 vanuit die NG Kerk Musina gehou.