Soos wat daar elke jaar ‘n geskenk aan Hoërskool Louis Trichardt gegee word deur die jaar se matrikulante, het die matrieks van 2019 besluit om die skool se kombuis op te knap. Die matrieks het die idee gekry om die skool se kombuis op te knap, aangesien die kombuis 30 jaar gelede laas oorgedoen is. Hulle het reeds vanaf September 2018 geld vir die projek begin insamel met die idee om die “geskenk” aan die skool te gee teen die einde 2019. Die matriekouers het onder meer vir Woodstock gevra om die kombuiskaste oor te doen. Op 16 November is daar aan die werk gespring met die uithaal van die ou kaste en binne ‘n dag of twee was die nuwe kaste ingesit. Wat die verfwerk betref, het Pro Paint al die verf geborg om die kombuis ‘n nuwe en skoon gevoel te gee. P&L Hardeware het op hulle beurt die teëlsement vir die teëls en klein kombuistoerusting geborg. Die skool was ook gelukkig genoeg om ‘n borgskap by Coca-Cola te kry vir ‘n yskas wat hulle eers in volgende jaar sal ontvang. Verskeie ouers het ook versierings en krane geborg om die kombuis nog ‘n bietjie op te helder. Al die werk is op 23 November voltooi, met die matrieks wat die “nuwe” kombuis” op 26 November (hulle laaste skooldag) aan die skool oorgegee het. “Ons is so dankbaar vir elke liewe borg en bydrae wat ons gekry het vir die kombuis. Dit was nie ‘n maklike taak nie, maar dit was een van die lekkerder take wat ons as ouers nog aangepak het. Ons kon nie vir ‘n beter manier gevra het om die jaar mee af te sluit nie,” het die beplanningskomitee gesê. 