Inwoners van Louis Trichardt het die afgelope week met hartseer verneem van die skielike dood van die 74-jarige oom Koos Venter. Oom Koos is Saterdag, 23 November, in die Tzaneen Medikliniek na ‘n kort siekbed oorlede, dae nadat hy op 20 November met lewerkanker gediagnoseer is. Volgens sy eggenote, tannie Liefie, was sy dood skielik en het hy nooit voorheen regtig gesondheidsprobleme gehad nie. “Hy het wel verlede jaar ‘n rugoperasie gehad, maar het fantasties herstel. Die laaste drie weke het sy gesondheid egter skielik agteruit begin gaan,” het tannie Liefie gesê. Oom Koos-hulle het sowat 27 jaar gelede vanaf die destydse Potgietersrus na Louis Trichardt verhuis. Aanvanklik was hy in die meubelbedryf, maar meeste mense sal hom onthou vir sy jarelange betrokkenheid by Limpopo Malt, waar hy as wild-, vee- en voëlvoeragent opgetree het. “Hy was verskriklik lief vir diere gewees, veral voëltjies. Selfs wilde bokke het hy gevoer,” het tannie Liefie gesê. Wyle oom Koos se begrafnisdiens vind Donderdag, 28 November, om 11:00 vanuit die AP Kerk op Louis Trichardt plaas. Hy word oorleef deur sy eggenote, tannie Liefie, seuns Jaco en Pieter en kleinseun Jaydee. Die familie het hul dank uitgespreek teenoor die gemeenskap van Louis Trichardt vir hulle woorde van vertroosting en ondersteuning in hierdie moeilike tydperk. Hulle het ‘n spesiale woord van dank gerig aan dr. Fred Badenhorst wat die probleem gediagnoseer het, ds. Wynand van der Westhuizen van die AP Kerk, asook Dries Nel van Mosaic wat die begrafnisreëlings hanteer het. 