Sekerlik een van Louis Trichardt se gewildste winkels, die Crazy Store in Makhado Crossing, is in puin gelê deur ‘n brand verlede Vrydagoggend. “Nou gaan ons weer 10 jaar wag vir ‘n Crazy Store. Al nice winkel vir kinders ai,” was Wendy-Lee Fraser se kommentaar op die Zoutpansberger se Facebook-kennisgewing oor die brand. Nog ‘n inwoner, Joey Pavier, het die brand as baie “slegte nuus” beskryf. Nuus van die brand (en verskoon die cliché) het soos ‘n veldbrand versprei. “Het jy gehoor?” en “Is dit waar?” was van die mees algemene reaksies. Met die koerant se aankoms by die sentrum het digte rookwolke by die winkel uitgeborrel. Die plaaslike brandweer was op die toneel en het vanaf ‘n agterdeur die vlamme in die winkel beveg. Kontrakteurs wat tans besig is met die uitbreiding van die sentrum het ook ingespring om te help. Hulle het onder meer ‘n waterbakkie en watertenkwa beskikbaar gestel. Gelukkig kon die vlamme onder beheer gebring word voordat die vuur na nabygeleë winkels kon versprei. Rookwalms het oral in die sentrum vanuit die plafon geborrel. Sover die koerant kon vasstel, is niemand tydens die brand beseer nie. Daar was ook dié wat te midde van die vlamme en rook rustig hulle maaltye klaar geëet het, onder meer by Mike’s Kitchen. In hierdie stadium is meeste van die winkels in die sentrum leeg weens die opgradering en uitbreiding van die sentrum na ‘n groter kompleks. Mnr. Edward Woudberg, direkteur van mediaskakeling by Illungile Consulting Services, het namens die sentrumeienaars Woensdag gesê dat hulle in hierdie stadium geen gemene spel vermoed ten opsigte van die brand nie. Hy het gesê dat die brand nie met opset begin is nie en heel moontlik die oorsaak is van 'n elektriese fout. Die goeie nuus, het Woudberg gesê, is dat Crazy Store weer sy deure vir die publiek sal oopmaak. Die slegte nuus is egter dat dit nie gou gaan wees nie, maar eers by voltooiing van die nuwe sentrum wanneer dit oor ‘n paar maande weer sal heropen. Woudberg het gesê dat hulle inwoners in kennis sal stel van wanneer die “nuwe” winkel amptelik weer sal open. 