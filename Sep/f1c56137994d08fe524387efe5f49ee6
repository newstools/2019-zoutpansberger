‘n Boorling van die Soutpansberg, me. Emma Louisa Jacobs (alombekend as Emmie), is Dinsdag, 17 September, in die ouderdom van 63 jaar oorlede. Emmie is in die Zoutpansberg Privaathospitaal oorlede skaars ‘n week nadat sy met aggressiewe borskanker gediagnoseer is. “Sy en my pa was bekend as die twee swaeltjies van die dorp. Hulle het altyd saam gestap en hande vasgehou,” het haar seun Johan gesê. Wyle Emmie word eerskomende Vrydag, 20 September, om 11:00 vanuit die Sewendedagse Adventiste Kerk op Louis Trichardt begrawe. Sy word oorleef deur haar man Johan, seun Johan (en skoondogter Patricia), dogter Maryke (en skoonseun Christo Gerber) en drie kleinkinders. Die familie het hul dank uitgespreek teenoor mnr. Dries Nel van Mosaic vir al die begrafnisreëlings, die personeel van die Zoutpansberg Privaathospitaal vir die behandeling van Emmie, asook al die vriende en familie vir die woorde van vertroosting en ondersteuning. ‘n Spesiale woord van dank het gegaan aan Dawn Smit van Pest Control Specialists vir al haar bystand aan die familie in hierdie moeilike tyd.