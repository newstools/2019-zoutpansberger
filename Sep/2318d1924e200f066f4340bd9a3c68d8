Dit is voorwaar ‘n hartseer week vir die Soutpansberg, met talle van die streek se inwoners en oud-inwoners wat oorlede is. Onder hulle was ook oud-burgemeestersvrou Lallie Moolman. Die streek het Woensdagoggend wakker geword met die nuus dat Lallie Dinsdagaand in die ouderdom van 70 jaar oorlede is. Baie sal haar onthou as die eggenote van wyle oud-burgemeester Johan Moolman, wat in Maart 2017 oorlede is. Met Johan se dood was die egpaar 45 jaar getroud. Lallie het as jong dogter by Laerskool Levubu skoolgegaan en daarna haar hoërskoolloopbaan by Hoërskool Louis Trichardt voltooi. Ná skool het sy by Tukkies gaan studeer en uiteindelik as advokaat gekwalifiseer. “Sy en my pa is terug Louis Trichardt toe waar hulle saam gewerk het in Weldon’s Apteek. Mense sal hulle ook onthou vir al die jare saam wat my pa op die Stadsraad gedien het,” het Lallie se seun, Johan, gesê. Teen druktyd was daar nog geen definitiewe begrafnisreëlings getref nie. Wyle Lallie word oorleef deur haar seun Johan, kleinkinders Joshua (6) en Noah (3) en broers Pierre en Wynand.