Plaaslike rugbyliefhebbers sal bly wees om te hoor dat die eerste wedstryde in die Limpopo senior-liga vanaf eerskomende naweek beslis sal word. Die Louis Trichardt Rugbyklub se eerstespan sal eerskomende Vrydagaand (3 Mei) om 20:00 te staan kom teen die eerstes van Naboomspruit in ‘n tuiswedstryd. “Daar sal net een wedstryd die aand gespeel word, aangesien Naboomspruit nie ‘n tweedespan het nie,” het klubvoorsitter Kevin Gilbert gesê. Toegang by die hek beloop R20 per voertuig en ‘n kontantkroek asook “pub lunches” sal   beskikbaar wees. “Ondersteuners is ook welkom om met hul gasbraaiers langs die veld te kom braai,” het Kevin gesê. Intussen het Kevin aangekondig dat die Univen-rugbyspan nou amptelik as Louis Trichardt se derdespan sal speel. Hulle eerste wedstryd word Saterdag, 4 Mei, vanaf 14:00 tuis beslis wanneer hulle teen Kruinies (ou Pietersburg Dorp) op die veld sal draf. Geen toegang sal vir die wedstryd gevra word nie.