In hierdie week se kolom oor die streek se slange kyk die Zoutpansberger bietjie na die Bruinhuisslang of Lamprophis capensis, soos die slim mense daarna verwys. Hierdie slang is heeltemal onskadelik omdat dit geen gif of giftande het nie en word algemeen in en om huise aangetref. Dit kan ‘n mens egter lekker laat skrik vanweë sy grootte, wat kan wissel van 60 cm tot 1 meter. Hulle kan egter tot 1,5 meter lank word. Bruinhuisslange is aktief deur die nag en maak jag op muise, rotte en selfs vlermuise. Klein en jong slange vang graag skinke en geitjies. “Hierdie slang is dus ‘n baie goeie slang om in die omgewing te hê, aangesien hy nie dodelik is vir die mens nie en ook ‘n goeie vorm van natuurlike plaagbeheer is,” het slangkenner en -vanger Jan “Slang” van Rooyen gesê. Bruinhuisslange kan maklik uitgeken word aan die ligte streep op die kop, wat van die snoet, oor die oog en soms tot in die nek in strek. Hierdie slange se kleur kan wissel van ’n baie ligte bruin tot amper swart. Die pens is altyd wit of vuilwit van kleur. “So, ek vra groot asseblief, soos met al die ander slange, moet asseblief nie hierdie slang doodmaak as jy op hom afkom in die huis nie. Hy doen jou ‘n guns om die muise en rotte wat pla te vang, sodat dit nie nodig is om gif uit te sit nie,” het Jan gesê. Vir meer inligting aangaande hierdie slang en ander, het Jan inwoners uitgenooi om hom te skakel by tel. 081 217 9213. Vir die verwydering van enige ongewenste slang kan Frikkie Venter geskakel word by tel. 082 058 7601. “Ek vra dat die publiek sal kennis daarvan dat die werk wat die slangvangers doen nie net gevaarlik is nie, maar ook tyd vat en geld kos (brandstof). Daarom doen ek ‘n beroep op inwoners om ten minste vir die persoon wat uitkom om ‘n slang by jou te vang en weer veilig in die natuur te plaas ‘n donasie te gee,” het Jan gesê. 