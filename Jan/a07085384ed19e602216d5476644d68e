Drie mans het Dinsdag in die Senwabarwana Distrikshof (ou Bochum) verskyn op klagte van die moord op die 57-jarige mnr. Johan Kruger op 14 Desember verlede jaar. Kruger is gedurende die vroeë oggendure voor sy vrou doodgeskiet by hul plaaswoning in die Samboubrug area. Die verdagtes het gevlug, maar is deur lede van die Alldays Plaaswag onderskep. Dit het aanleiding gegee tot ‘n wilde jaagtog op die Alldays/Vivo-pad. Toe die plaaswaglede die verdagtes se voertuig probeer stop het, het ‘n skietgeveg tussen die twee groepe plaasgevind waarin een verdagte gewond is.  Hy is onder polisiebewaking na die hospitaal geneem vir behandeling. Sy twee makkers het te voet die bosse ingevlug en hul voertuig langs die pad gelos. In die verdagtes  se voertuig het die polisie drie handwapens, drie jaggewere, ammunisie, kontant, ‘n plasma televisie, mikrogolf, olifanttande en twee selfone gevind. Die polisie het drie verdagtes in verband met die moord aangekeer. Die drie, die 26-jarige Matome Boxer Ramuhati, die 21-jarige Kholofelo Mitileni en die 34-jarige Mohale Edmond Malatjie, is Dinsdag borgtog geweier in hul saak deur die hof. Hulle sal in polisie-aanhouding bly tot hul volgende verskyning op 22 Januarie.