Die TLU SA Noordstreek het Dinsdag die nuus oor die voorkoms van bek-en-klouseer buite die bufferarea in die Vhembe Distrik met “skok en magteloosheid” begroet. “Binne die Limpopo Dieregesondheidforum, waar ons ‘n aktiewe rol speel, word daar die afgelope twee jaar reeds gewaarsku teen so ‘n gebeurtenis en watter invloed dit op die landbou-ekonomie in Limpopo sal hê. Nie net is ons internasionale bek-en-klouseer-vrye status daarmee heen nie, ander landbouprodukte word ook geraak,” het mnr. Henk van de Graaf (streeksvoorsitter) in ‘n verklaring gesê. Volgens Van de Graaf het Suid-Afrika hard gewerk om weer sy bek-en-klouseer-vrye status terug te kry. “Dit is nou weer opgeskort en niemand sal kan sê wanneer die gebied weer vry verklaar sal word nie. Suid-Afrika verloor nie net sy bek-en-klouseer-vrye status nie, ons verloor ook daardie klein segment op die buitelandse winkelrak,” het Van de Graaf gesê. Volgens hom sal ander lande wat met Suid-Afrika meeding daardie segment nou vinnig opraap. “Om daardie beperkte winkelrakspasie terug te kry, sal selfs langer neem as net om die bek-en-klouseer-vrye status te herwin. Selfs wildvleis-uitvoere sal hierdeur geraak word.” Van de Graaf het gesê die Limpopo Dieregesondheidforum, waarvan die provinsiale Department van Landbou deel is, het hulle erge kommer teenoor die departement uitgespreek dat hulle nie genoeg opgeleide personeel op die grond ontplooi om ‘n moontlike uitbreking te voorkom nie. “Die gewone storie van mannekrag en hulpbrontekorte word telkemale aangebied as verskoning,” het Van de Graaf gesê. 